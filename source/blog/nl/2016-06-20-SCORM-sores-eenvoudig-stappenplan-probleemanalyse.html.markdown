---
title: Help! Mijn e-learningmodule werkt niet!
date: 2016-06-20 10:58 CEST
tags:
author: Joep
lang: nl
thumb: images/thumbs/20160620-help.jpg
image: images/social/scorm-sores-1200x630.png
---

### SCORM Sores – een eenvoudig stappenplan op je probleemanalyse

**E-Learning modules. Iedere organisatie heeft er tegenwoordig wel een paar. En elke organisatie die e-learning modules heeft, heeft er ook wel eens problemen mee. Modules die niet opstarten, filmpjes die niet afspelen, resultaten die niet terugkomen... De lijst gaat nog wel even door. Welke stappen kun je ondernemen om snel achter de aard van het probleem te komen, zonder van het kastje naar de muur gestuurd te worden?**

Om problemen voor te zijn proberen we altijd korte lijntjes te hebben met e-learning leveranciers waar onze klanten gebruik van maken. Toch ontkom je er niet aan dat er soms iets niet werkt. Dat leidt vaak tot veel frustratie bij alle betrokken partijen.

De frustratie komt veelal voort uit een gebrek aan kennis over de werking van e-learning, de factoren die hierop invloed hebben en de manieren om problemen op te lossen. In deze blogpost zal ik de basis hiervan toelichten en een helder stappenplan voorleggen om tot een goede analyse van problemen met e-learning modules te komen, om deze zo snel mogelijk weer goed werkend te krijgen en verdere frustraties te voorkomen.

### Analyseer in welk proces het probleem met de e-learning ligt

In de basis is het afspelen van E-Learning een proces tussen **drie verschillende factoren**:

![drie factoren](/images/blog/drie-factoren.png)

- Je leermanagementsysteem (LMS) waarin de e-learning wordt afgespeeld;
- De e-learning module zelf;
- De webbrowser/ICT-omgeving waarbinnen je de e-learning afspeelt.

Gaat er binnen een van deze drie factoren iets mis, dan zal je problemen met de e-learning ervaren. Het kan soms lastig zijn om te bepalen waar een probleem precies ligt, aangezien de drie factoren bij drie verschillende partijen liggen. Voor een goede analyse moeten daarom alle factoren onder de loep genomen worden.

Een probleem met een e-learning module betekent niet persé dat de module niet goed werkt. Veelal betekent dit dat een module niet werkt onder bepaalde condities. Met de volgende korte analyse is het vrij simpel te bepalen in welk van de drie processen het probleem naar alle waarschijnlijkheid ligt.

### Stap 1: Begin je analyse met het afspelen van de module in meerdere webbrowsers

Werkt de e-learning module niet in Internet Explorer, probeer deze dan eens op te starten in Chrome, Safari of Firefox. Probeer het ook eens op een ander werkstation of ander netwerk, bijvoorbeeld thuis. Geeft dit andere resultaten? Zelfs een andere versie van dezelfde browser kan al andere resultaten geven (bijvoorbeeld Internet Explorer 9 of Internet Explorer 10).

Werkt de module in andere browsers wel, dan ligt het probleem waarschijnlijk bij de browser. E-learning modules maken veelal gebruik van plug-ins, kleine programma’s die in je browser zitten. Ook buiten het gebruik van e-learning zie je het gebruik van dit soort plug-ins weleens. Zo wordt je bijvoorbeeld bij het kijken van een filmpje gevraagd om Quicktime te updaten of de laatste versie van Microsoft Silverlight te installeren.

Bij het ontbreken van specifieke plug-ins kan het zijn dat je e-learning module of bepaalde delen van je module niet afspeelt. De leverancier van je e-learning module kan doorgaans aangeven welke plug-ins nodig zijn. Uiteindelijk zal jij of de ICT van je organisatie moeten zorgen dat deze plug-ins ook worden ondersteund door de browsers die worden gebruikt. Vaak kun je deze in grote organisaties niet zelf installeren, maar moet de ICT afdeling dit doen.

### Stap 2: Speel de module af in een ander LMS

Geeft de module in geen enkele browser het gewenste resultaat, dan blijven er nog twee factoren over waaraan deze fout kan liggen: je LMS of de module zelf. De makkelijkste volgende stap is controleren of het probleem in je LMS zit. Hiervoor dient de module in een ander LMS te worden afgespeeld. Online is hiervoor een mooie tool beschikbaar: [SCORM-Cloud](https://cloud.scorm.com/){:target="_blank"}.

SCORM-cloud is internationaal erkend als ‘de SCORM-standaard’. Dit is de zuiverste e-learning omgeving die je kunt gebruiken. Voor modules die minder dan 100MB zijn, kun je met een gratis account op SCORM-cloud de module testen (zie onderstaand screenshot, waarin ik een demo module heb geüpload). Wanneer een module in SCORM-cloud geen errors geeft is de module goed. Het probleem ligt dan waarschijnlijk bij je LMS leverancier. De leverancier zal daarom verder technisch onderzoek moeten doen.

![SCORM Cloud](/images/blog/scorm-cloud.png)

### Stap 3: Leg je probleem voor bij de e-learning leverancier

Als SCORM-cloud errors geeft dan ligt er waarschijnlijk een probleem in de module zelf en is de e-learning leverancier aan zet. Het sturen van de errors die SCORM-cloud aangeeft kan de leverancier vaak al goed helpen in de analyse.

Gebruik altijd SCORM-cloud als je *‘tweede LMS’* om te testen. Sommige leveranciers werken vanuit een ontwikkelomgeving die al in een LMS zit. Hoewel deze modules dan in dat specifieke LMS altijd zullen werken, voldoen deze niet persé aan de SCORM-standaard.

Uiteraard is deze analyse niet uitputtend. Als er echt iets aan de hand is met de module dan zal technisch vervolgonderzoek altijd noodzakelijk zijn. Door het volgen van deze simpele stappen ter analyse ligt de vraag naar de problematiek een stuk sneller op de juiste plaats en heb je zelf een beter beeld waar te zoeken. Dat scheelt weer een hoop (mis-)communicatie over en weer en leidt hopelijk tot een snellere oplossing!

![Stappenplan problemen met e-learning modules](/images/blog/stappenplan-problemen-met-e-learning.png)
